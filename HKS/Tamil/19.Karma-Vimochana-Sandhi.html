<h3>ஸ்ரீ ஜெகந்நாத தாசர் இயற்றிய ஸ்ரீ ஹரிகதாம்ருதஸாரத்தில்</h3>
<h2>19. கர்ம விமோசன ஸந்தி</h2>
<h4>தமிழாக்கம் ஸ்ரீமதி மஞ்சுளா ராமகிருஷ்ணன், சென்னை</h4>
<p>இதற்கு ஸ்தோத்ர ப்ரகண சந்தி என்றும் அழைப்பர்.&nbsp;</p>
<p>இங்கு பகவானின் 4 ருபங்களை ஜெகன்னாத தாஸர் ஸ்தோத்ரம் செய்கிறார். இதில் கர்மத்தின் வாயிலாக மோக்ஷ்ஷம் அடையும் வழியும் இச் சந்தியில் கூறியுள்ளார்.</p>
<p>பகவான் தான் எல்லாவற்றிற்கும் மூலம். மூல ருபத்திற்கு நாராயணன் என்று கூறுவர். பகவானுக்கு அனந்த ரூபம். அதில் உள்ள 4 ரூபத்தை இங்கு கூறுகிறார்.&nbsp;லக்ஷ்மி ரூபமான மாயாவின் பதி வாஸுதேவ. இவரே அனைத்து அவதாரத்திற்கு காரணமானவர். சர்ப ரூபமான சங்கர்ஷணரை ஆவேஷ என்றும் கூறுவர். இவர் அனைத்து சேதனத்திற்குள்ளும் இருப்பவர்.&nbsp;க்ருதி பதி ப்ரத்யும்ன ருபி பகவான் எல்லா சேதனத்தில் இருந்து கர்மாவை செய்விக்கிறார். ஸாந்தி பதி அனிருத்த ருபி பகவான் இந்த பிரம்மாண்டத்தில் உள்ளே வெளியே இருந்து ரக்ஷணை செய்கிறார்.&nbsp;பகவான் வாசுதேவ, சங்கர்ஷண, ப்ரத்யும்ன, அனிருத்த ருபமாக இருக்கிறார். மஹாலக்ஷ்மி மாயா, ஜெயா, க்ருதி மற்றும் ஸாந்தி என்ற ரூபத்தில் இருக்கிறார். - 1 -&nbsp;</p>
<p>&nbsp;</p>
<p>பகவான், நாராயண, வாஸுதேவ, சங்கர்ஷண, ப்ரத்யும்ன, அனிருத்த என்ற ஐந்து ரூபங்கள் காரண ரூபங்களாக இருக்கிறார். இந்த ஐந்து ரூபங்கள் ஒன்றோடு ஒன்று சேர்ந்து (நாராயண-நாராயண, நாராயண-வாசுதேவ, நாராயண-சங்கர்ஷண, நாராயண-ப்ரத்யும்ன, நாராயண-அனிருத்த, அனிருத்த-அனிருத்த...) 5 * 5 = 25 ரூபங்களை கார்யரூபங்களாக எடுத்து கொள்ளவேண்டும். இப்பிரம்மாண்டத்தில் 5 காரண ரூபங்கள் + 25 கார்ய ரூபங்கள் மொத்தம் 30 ரூபங்களிலிருந்து எல்லா இடத்திலும் வ்யாபித்து எல்லா காரியங்களையும் எளிமையாக செய்கிறார். அவரது எல்லா ரூபத்திற்கும், எந்த குணவேறுபாடும் இல்லை, அதுபோல் எல்லா ரூபத்திற்கும் எந்த தோஷங்களும் இல்லை. இந்த மூன்று லோகத்தில் ஸ்ருஷ்டி, ஸ்திதி, சம்ஹாரம், நியமன, ஞான, அஞான, பந்த மற்றும் மோக்ஷ அனைத்தையும் ஜீவர்களுக்கு கொடுக்கிறான். பகவானே அனைத்தையும் அறிந்தவன். அவனே ப்ரளய காலத்தில் அனைத்து உலகையும் தன் வயிற்றில் வைத்து&nbsp;காக்கிறான். -2-</p>
<p>&nbsp;</p>
<p>சுகபோகியான, எல்லோரையும் ரக்ஷணை செய்து மோக்&zwnj;ஷத்திற்கு அழைத்துச் செல்லும் பகவான் கபிலாச்சார்யா தன் மனைவி லக்ஷ்மியுடன் கூடி கார்ய, காரண, அந்த காரியத்தை செய்பவன் ஆகிய மூன்றிலும் தானே இருந்து சுதந்திரமாக தன் செயல்களை சுலபமாக செய்து கொண்டு இருப்பான். பகவான் தன் விருப்பப்படி காரியங்களை செய்தும் மகாலட்சுமி, பிரம்மா, ருத்ரா ஆகியவர்களுக்கு ப்ரேரகனாகவும், தன் சொந்த சாமர்த்தியத்தினால் பிரதி தினமும் எல்லா தேவதைகளுக்கு ரக்ஷணையும், தைத்தியர்களுக்கு தண்டனையும்&nbsp;கொடுக்கிறான். -3-&nbsp;</p>
<p>&nbsp;</p>
<p>இந்த பிரம்மாண்டத்தில் எல்லா ஜட வஸ்த்துகளின் மற்றும் ஜீவராசிகளின் உள்ளும், வெளியேயும் தானே இருந்து தனக்குள்ளே அவை அனைத்தும் இடம் கொடுத்து ரக்ஷிக்கிறான். ஸர்வோத்தமனான ஹரி எல்லா ஜீவர்களின் அந்தர்மியாகவும், அவர்களுள் ஆவேஶ ரூபனாகவும் உள்ளான். இவ்வுலகை ரக்ஷிக்க பல அவதாரங்களை எடுத்தும் யோகிகளின் ஹ்ருதயாகஶத்திலும் நிலைத்து இருக்கிறான். பரமாத்மா அழிவோ, வேறுபாடு&nbsp;அற்றவன். -4-&nbsp;</p>
<p>&nbsp;</p>
<p>அரணிக்கட்டை, கல் ஆகியவற்றில் அக்னி உள்ளது. ஆனால் காண்பதில்லை. அதை உரசும்போது அக்னி வெளிப்படுகிறது. கட்டை மற்றும் கல் வேறு. அக்னி வேறாக உள்ளது. கட்டையும் கல்லும் காரணம். அக்னி காரியமாக உள்ளது. இவற்றினுள் ஶ்ரீஹரி இருந்து கொண்டு தன்னை வெளிக்காட்டிக்கொள்ளாமல் காரியம் செய்கிறான். கருணைக்கடலான ஶ்ரீஹரி ஜீவர்களின் யோக்யதை , ப்ராரப்த கர்மா மற்றும் அவர்களது ப்ரயத்தனத்திற்கு தக்கவாறு காரியங்களை செய்வித்து அதற்குரிய பலன்களை அனுபவிக்கச் செய்கிறான். -5-</p>
<p>&nbsp;</p>
<p>கடலில் வரும் அலைகளை போல அடுத்தடுத்து கர்ம, அகர்மங்களை லக்ஷ்மிபதியான பகவான் இந்த ஜீவர்களை விடாமல் செய்விக்கிறான். அதனால் வரும் புண்ணிய பாவங்களின் பலன்களை சுக-துக்கமாக ஜீவனை அனுபவிக்க செய்கிறான். இப்பேர்ப்பட்ட பகவான் தோஷமற்றவன். அபிமான பந்தனமற்றவன். நோய், நொடியற்றவன். யாரிடமும் எதையும் எதிர்பார்க்காதவன். தர்ம-அதர்மங்களை அறிந்தவன். தர்மமே உருவானவன். தர்மத்தை நன்கு அறிந்தவர்களால் அறியப்பட்டவன். துஷ்ட ஜனரால் செய்யப்படும் பூஜாதி கர்மங்களை ஏற்காதவன்.&nbsp;ஈடு&nbsp;இணையற்றவன். -6-&nbsp;</p>
<p>&nbsp;</p>
<p>மேகம் கடல் நீரை உறிஞ்சி பூமிக்கு மழையாய் பொழிந்து குளிர்விப்பது போல லக்ஷ்மிக்கு நிலையாக உள்ள பகவான் ஜீவர்கள் முக்குணங்களால் செய்யும் காரியங்களால் உண்டாகும் புண்ணிய, பாவ கர்மங்களை தான் முதலில் ஸ்வீகரித்து பின் அதன் பலனை ஜீவர்களை அனுபவிக்கச் செய்கிறான். பக்தர்கள் செய்யும் பாவ கர்மங்களை வடவாக்னி (கடலில் இருக்கும் அக்னி) கடல் நீரை சுட்டு நாசமாக்குவது போல அழிக்கிறான். பகவான் எல்லா இடத்திலும் நிறைந்திருந்து எல்லா ஜீவராசிகளுக்கும் கர்ம&nbsp;பலனை&nbsp;தருகிறான். -7-</p>
<p>&nbsp;</p>
<p>பகவான் ஜீவர்களிடம் பலன் எதையும் எதிர்பார்க்காமல், எல்லா ஜீவராசிகளின் ஹ்ருதய ஆகாயத்தில் வீற்றிருந்து ஜீவர்ளுக்கு ஜாக்ரத அவஸ்தை (எல்லா இந்த்ரியங்களாலும், கர்மேந்த்ரியங்களாலும் கர்மாவை செய்விக்கிறான்), சொப்னாவஸ்தை (நம் பல ஜன்மாக்களின் சமஸ்காரங்களையும் சில சமயம் சுபாசுப பலன்களையும் கனவுகள் மூலம் காண்பிக்கிறான்), ஸுஸுப்தி அவஸ்தை (ஸ்வரூப அபிவ்யக்தி காலம்) கொடுத்து நம் எல்லா காரியங்களையும் செய்து நம்மையும் செய்விக்கிறான் என்பதை சற்றும் உணராதவன் விடியலிலிருந்து சாயும் காலம் வரை புத்தகங்களை ஆராய்ந்து மந்திரங்களை உச்சரிப்பது, ஸ்தோத்ரங்களை சொல்வது, ஜபம் செய்வது போன்றவற்றால்&nbsp;பயனில்லை. -8-</p>
<p>&nbsp;</p>
<p>அருந்தக்கூடாத பானங்களைக் கொண்ட பாத்திரங்களை தினந்தோறும் கங்கையில் நனைத்தலம்பினாலும் பரிசுத்தமாகாது. அதுபோல் அனுஸந்தானம் இல்லாமல் செய்யப்படும் பூஜைகளுக்கு வரும் கர்ம பலன் அதம ஜீவனுக்கு பாவங்களே உண்டாகும். எனவே பக்தர்களுடன் சங்கமித்து விஷ்ணு கதைகளையே கேட்டு பகவானையே நினைத்துக் கொண்டிருக்க&nbsp;வேண்டும். -9-</p>
<p>&nbsp;</p>
<p>முக்தர்கள், அமுக்தர்கள் என சகல ஜீவராசிகளையும் நியமிக்கும் சர்வோத்தமனான <br /> ஶ்ரீஹரியின் மகிமைகளை பக்திபூர்வகமாக ஒருகணமும் மறக்காமலும், செய்யும் எல்லா செயல்களிலும் பகவானை அறிந்து ஆனந்தமாக கொண்டாடு. உலக வாழ்க்கையில் அதிகமாக ஈடுபடாமல், வீண்பேச்சில் பொழுது கழிக்காமல், வேதங்களிலும் சாஸ்திரங்களிலும் சொல்லப்பட்டவை எல்லாம் ஶ்ரீஹரியின் கட்டளை என்று பாவித்து விஹித கர்மங்களை செய்து&nbsp;வாழவேண்டும். - 10-</p>
<p>&nbsp;</p>
<p>&nbsp;</p>
<p>&nbsp;</p>
